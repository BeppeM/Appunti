Esercizio 1. Disegnare una rete di Petri elementare che modella un sistema formato da due produttori, un consumatore, e un buffer condiviso. Ogni produttore produce ciclicamente un dato e lo deposita nel buffer; il consumatore preleva ciclicamente un dato dal buffer e lo elabora. Stimare a priori il numero di casi raggiungibili e calcolare a mano il grafo dei casi supponendo che il buffer abbia capacità 1.

Esercizio 2. Disegnare una rete di Petri P/T che modella un sistema formato da due produttori, un consumatore, e un buffer condiviso, di capacità 3. Ogni produttore produce ciclicamente un dato e lo deposita nel buffer; il consumatore preleva ciclicamente un dato dal buffer e lo elabora. Stimare a priori il numero di marcature raggiungibili e calcolare, con TINA, il grafo delle marcature.

Esercizio 3. Disegnare una rete di Petri elementare che modella un sistema formato da quattro processi e un coordinatore. Ogni processo esegue ciclicamente due operazioni in sequenza. I processi sono numerati da 1 a 4. Il coordinatore deve garantire che, a ogni iterazione, le operazioni iniziali dei processi avvengano nell'ordine determinato dalla numerazione. Perciò, se chiamiamo s_k l'azione iniziale del processo k, supponendo di osservare solo queste azioni, dovremo vedere la sequenza s_1 s_2 s_3 s_4 s_1 s_2 e così via. Il coordinatore non deve imporre altri vincoli sulle operazioni.
